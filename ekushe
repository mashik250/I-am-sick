বিভিন্ন ক্ষেত্রে গুরুত্বপূর্ণ অবদানের জন্য দেশের ১৪ জন বিশিষ্ট নাগরিক এবং বাংলাদেশ জাতীয় নারী ফুটবল দলকে ২০২৫ সালের একুশে পদক দেওয়ার জন্য মনোনীত করেছে সরকার। আজ বৃহস্পতিবার সংস্কৃতি মন্ত্রণালয় এই সিদ্ধান্ত জানিয়েছে।

তালিকায় দুইজনের নাম দেখে অনেক বেশি ভাল লাগছে। এরা হলেন অভ্র কিবোর্ডের রূপকার মেহেদী হাসান খান এবং মজলুম সম্পাদক মাহমুদুর রহমান। 

গত দুই দশকে অনলাইনে যতো বাংলা বাক্য লিখেছেন বাংলাভাষী লোকজন, সেখানে অভ্র অপ্রতিরোধ্য। সম্ভবত তরুণ প্রজন্মকে ইউনিকোড বাংলায় লিখতে সবচেয়ে বেশি আগ্রহী করে তুলেছে অভ্র ইনপুট সিস্টেম ও লেআউট। এবার সেই কিবোর্ডের রূপকার মেহেদী হাসান খান পেলেন রাষ্ট্রীয় সম্মান। বাংলাদেশ সরকার এ বছর তাকে একুশে পদকে ভূষিত করার সিদ্ধান্ত নিয়েছে। 

মজলুম সম্পাদক মাহমুদুর রহমান সাংবাদিকতায় যুক্ত হয়ে যতটা মূল্য তাঁকে দিতে হয়েছে, তার তুলনায় এ স্বীকৃতি হয়তো বড়ো কিছু নয়। আওয়ামী লীগের শাসনামলে মাহমুদুর রহমানের বিরুদ্ধে সারা দেশে ১২৪টির বেশি মামলা হয়। একটি মামলায় মাহমুদুর রহমান ও তার স্ত্রীকে সাত বছর কারাদণ্ড দেন আদালত। মামলায় তাকে কারা নির্যাতনও ভোগ করতে হয়।
